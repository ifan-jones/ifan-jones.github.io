<!DOCTYPE HTML>

<html>

<p>5. Carnedd Gladdu Mynydd Carnguwch
Saif y garnedd gladdu Oes Efydd ar gopa Mynydd Carnguwch, ychydig i’r gogledd-ddwyrain o
bentref Llithfaen. Yn ystod yr ail fileniwm cyn Crist byddai pobl yn aml yn cael eu claddu
mewn cist gerrig o dan bentwr o gerrig. Y pentwr o gerrig yw’r ‘garnedd’ ac yn sicr yn Eryri a
Llŷn cawn enghreifftiau lu o hyn ar gopaon mynyddoedd.
Ffurf hirgrwn sydd i’r garnedd sydd yn mesur oddeutu 43 medr a 31 medr o ran hyd a lled ac
fe adeiladwyd y garnedd ar ddarn o graig naturiol. Mesurai’r garnedd dros 6 medr o uchder
a byddai cerrig wyneb wedi gorchuddio canol y garnedd yn wreiddiol. Cyflwr braidd yn
druenus sydd i’r cerrig wyneb erbyn heddiw ond mae ffurf y garnedd ddigon amlwg.
Bedd unigolyn fyddai carnedd fel hyn. Pwy a wŷr pwy oedd yr unigolyn yma? Chawn ni byth
wybod, ond bu ymdrech i godi carnedd o’r fath. Roedd yma fwriad i gofio am rhywun o bwys
yn sicr.</p>
<p>Ar lethrau dwyreiniol Carnguwch cawn hyd i gytiau crynion, sef tai pobl oedd yn byw a
ffermio yma yn yr Oes Haearn, sef y canrifoedd cyn ac yn ystod y cyfnod Rhufeinig. Ceir
clwstwr o gytiau ger ffermydd Carnguwch Fawr, Tyddyn Bach a Llech-engan.
Gan fod yma dir amaethyddol gymharol ffrwythlon cawn hefyd olion o dai llwyfan
canoloesol sydd yn cadarnhau fod yma barhad o amaethu dros y canrifoedd. Gwelir
enghraifft dda o dŷ llwyfan ger yr eglwys – ychydig i’r gogledd o fferm Penfras Uchaf a sawl
enghraifft arall i’r de o Hafod ar lethr ogleddol Carnguwch.</p>
<p>I’r de o fynydd Carnguwch mae eglwys hynafol Beuno Sant a chawn faen hir ac ambell
ganfyddiad o wrthrychau o’r caeau o’r Oes Efydd sydd yr un cyfnod a’r garnedd gladdu ar y
copa. Rydym yn sôn am dirwedd hanesyddol a chyn hanesyddol yn yr ardal hon.
Wrth deithio am y gorllewin tuag at pentref Llithfaen mae carnedd Carnguwch yn nodwedd
amlwg ar y dirwedd.</p>

</html>